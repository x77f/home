# আমার অ্যাডমিশন জার্নি

অ্যাডমিশনের সময় আমার সবথেকে কাজের একটা স্ট্র্যাটেজি ছিল: "সর্বোচ্চ সংখ্যক প্রশ্নের সঠিক উত্তর দেয়া।"

আমি কখনও আন্দাজে উত্তর দাগাতে চাইতাম না, কারণ আন্দাজে দাগালে সেটা নিয়ে কনফিউশন থাকে যে আদৌ ঠিক হবে কিনা। আমি নিজে যেটুকু জানি, সেটুকু অ্যাপ্লাই করে যদি এক্সট্রা কিছু প্রশ্নের উত্তর দেয়া যায়, তবে আমি সেটা করতাম। কিন্তু এর বাইরে আমি রিস্ক নিতে চাইতাম না।

যতদূর মনে পড়ে, এই স্ট্র্যাটেজি ফলো করে সাস্টে আমি ৮০টার মধ্যে ৬৬টা MCQ এর উত্তর দিয়েছিলাম, রুয়েটে প্রিলিতে ১০০টার মধ্যে প্রায় ৫৫টা, জগন্নাথে ২৪টার মধ্যে ২২টা, চট্টগ্রাম বিশ্ববিদ্যালয়ের পরীক্ষায় ১০০টার মধ্যে আনুমানিক ৭৯টা, খুলনা বিশ্ববিদ্যালয়ের পরীক্ষায় ১০০টার মধ্যে আনুমানিক ৫৩টা এবং আইউটির পরীক্ষায় ১০০টার মধ্যে সর্বোচ্চ ৪৮টার উত্তর দিয়েছিলাম।

এই সবগুলো পরীক্ষায় মেরিট লিস্টে আমার রোল ছিল। আমি যদি লিস্ট করি, তাহলে মেধাক্রমগুলো এমন:
- SUST-A 315th (Software Engineering, আমার বর্তমান ডিপার্টমেন্ট)
- RUET Preli Passed (মেরিট পজিশন দেয়া হয় না)
- JnU-A আমার শিফটে 27th (CSE)
- CU-A 2107th (চয়েস দিইনি, সম্ভবত সাবজেক্ট আসতো)
- KU-A 2211th (চয়েস দিইনি, সম্ভবত সাবজেক্ট আসতো না)
- IUT 820th (সিট 720টা, চয়েস এমনিই দিয়ে রেখেছি)

আমার এই স্ট্র্যাটেজির উপর বিশ্বাস তৈরি হয়েছিল রুয়েটের প্রিলির পর, কিন্তু এটা প্রথম অ্যাপ্লাই করেছিলাম ঢাবির বি ইউনেটের পরীক্ষায়। আমার ছোট মামার কথা রাখতে আগের রাতে সর্বোচ্চ ২ ঘণ্টার প্রস্তুতিতে পরীক্ষাটা দিয়েছিলাম, মামার অ্যাডভাইজ ছিল: ফাউল দাগানো যাবে না। কনফার্ম দাগাতে হবে। আমি সেটাই করেছিলাম।
- DU-B 819th (৯০০+ সিট, চয়েস দিলে সাবজেক্ট অবশ্যই আসতো)

এর বাইরে যেসব পরীক্ষায় একটু হলেও আন্দাজে দাগিয়েছি, সেসব পরীক্ষায় বেশ কনফিউজিং অবস্থা হয়েছে। জাহাঙ্গীরনগর বিশ্ববিদ্যালয়ের A ইউনিটের পরীক্ষায় ১০০টার মধ্যে ৫৯টার মতো দাগিয়েছিলাম, এর মধ্যে কিছু ছিল আন্দাজে। কেননা, আমি কনটেক্সট ছাড়া ইনফরমেশন মনে রাখতে পারতাম না। শুধু কনসেপচুয়াল প্রশ্ন থাকলে ট্যাকল করতে পারতাম। একই কাজ করেছিলাম কৃষি গুচ্ছে। কতটা দাগিয়েছি মনে নেই, তবে আন্দাজে দাগিয়েছিলাম কিছু। এই দুটো পরীক্ষাতেই ক্যালকুলেটর ছিল না, যেটা ছিল আমার জন দূর্বলতা। আমি যতগুলো পরীক্ষায় মেরিট লিস্টে এসেছি, এর পেছনে ক্যালকুলেটরের অনেক অবদান ছিল। এরপরও:
- JU-A আমার শিফটে 388th (সিট মাত্র ৪৩টা, চয়েস দিয়েছিলাম, পরে চেক করিনি)
- Agri Cluster ওয়েটিং লিস্টে 1986th (চয়েসই দিইনি পরে)

**আমার কিছু অভিজ্ঞতা:**

১. যতগুলো সম্ভব কনফার্ম এবং সঠিক উত্তর দাগাতে হবে, যেগুলো নিয়ে কনফিডেন্টলি ঠিক বা ভুলের অনুমান করা যায়।

২. আন্দাজে দাগালেও আগের অভিজ্ঞতা কাজে লাগাতে হবে। "এরকম কিছু কী আগে পড়েছিলাম?" বা "এরকম প্রশ্ন কী আগে দেখেছি?" টাইপের বিষয়। নিজের জানার উপর বিশ্বাস রেখে যে দুটো অপশন একদম বাদ দেয়া যায়, সে দুটো একদম বাদ। বাকি দুটো নিয়ে কাজ করে উত্তর দিতে হবে। এটাকে Method of Elimination (বর্জন পদ্ধতি) বলে।

৩. একটু কনফিউশন থাকলে বেশি সময় নষ্ট না করে পরের প্রশ্নে যেতে হবে। পরে ওই প্রশ্নে আবার ফেরত আসলে উত্তর পেয়ে যাবার সম্ভাবনা থাকে।

৪. বেশি স্লো চিন্তা করলে ব্রেইন বেশি কনফিউজড থাকে, তাই ফাস্ট কাজ করতে হবে। তবে অবশ্যই কেয়ারলেস হওয়া যাবে না।

৫. পরীক্ষার হলে পানির বোতল সাথে রাখতেই হবে, সর্বোচ্চ হাফ লিটার। ১ ঘণ্টার পরীক্ষায় আধা ঘণ্টার পর একটু ক্লান্ত লাগতে পারে, ডিহাইড্রেশন হতে পারে। তখন প্রশ্ন নিয়ে কনফিউশন বেশি হয়। তাই পানি খুবই দরকারী।

৬. পরীক্ষার হলে টেনশন ফ্রি থাকার জন্য কথা বলতে হবে। পরীক্ষা শুরুর আগে ও শেষে স্টুডেন্টদের সাথে যেটুকু পারা যায়, আর পরীক্ষা শুরুর আগে ও পরীক্ষা চলাকালীন শুধু স্যারদের সাথে কথা বলতে হবে। আমি সবসময়ই যেকোনো কনফিউশন থাকলে স্যারদের প্রশ্ন করে নিশ্চিত হয়ে নিতাম। স্যাররা আন্তরিক, এটুকু বিশ্বাস করতে হবে। এটা নিজের জন্য ভালো। অন্য কারও কাছে তথ্য নেয়ার দরকার নেই।

৭. মাথায় এটা যদি আসে: "চান্স না পেলে কী হবে?", সোজা ভাবতে হবে যে কিছুই হবে না। পরীক্ষায় তুমি চান্স পাওয়ার জন্য আসনি, তুমি এসেছ সর্বোচ্চ সংখ্যক প্রশ্নের উত্তর সঠিকভাবে দেয়ার জন্য। আর সেটার জন্য মেন্টাল প্রেশার ম্যানেজ করতে হবে। যারা মেন্টাল প্রেশার ম্যানেজ করতে পারে না, তারা বাদ পড়ে যেতে পারে। কেননা, তুমি কতটুকু পড়েছ এবং টাইমের প্রেশারে থাকলে সেটার কতটুকু ডেলিভারি দিতে পারছ, দুটো মিলেই অ্যাডমিশন টেস্ট। বলতে পার, আমি দ্বিতীয়টার জোরেই টিকে গিয়েছিলাম।

৮. অনর্থকভাবে একই প্রশ্নের পিছনে পড়ে থাকা একদম নিষেধ। তোমার সবথেকে মূল্যবান জিনিস: সময়। সেটাকে তোমার থেকে ছিনিয়ে নেয়া হবে অ্যাডমিশন টেস্টে। প্রত্যেকটা মিনিট নিজের করে নিয়ে তোমাকে সারভাইভ করতে হবে।

৯. চেষ্টা করবে যাতে পরীক্ষার আগের রাতে অন্তত অসুস্থ না হও, মোটামুটি ভালো ঘুম হয়। ঘুমের অভাব আর অ্যাসিডিটির কারণে আমার বুয়েটের প্রিলিমিনারি পরীক্ষার অভিজ্ঞতাটা ছিল আতংকের। এতো বেশি প্যানিক অ্যাটাক হয়েছে যে, আমার মনে হয়েছিল দিনটা আমার জন্য না। আর আধা ঘণ্টা পর নিশ্চিত হয়েছিলাম যে আমি চান্স পাব না, কারণ মাথা কাজ করছিল না।

১০. পরীক্ষার আগের দিন না পড়লেও তুমি টিকে যাবে, কিন্তু শর্ত হলো: আগে থেকে যেটুকু পড়া আছে, সেটার ভিত্তি মজবুত থাকতে হবে। রুয়েটের রিটেনের (২০ ফেব্রুয়ারি) পর থেকে সাস্ট (২৮ ফেব্রুয়ারি) বা চবির পরীক্ষা (১ মার্চ) পর্যন্ত আমি কিছুই পড়িনি। যা কাজে লেগেছে, তা আগের প্রস্তুতি।

তোমার যদি পড়াশোনায় ঘাটতি কম থাকে, তাহলে ৫০% সমস্যা already solved। কেননা, কনফিডেন্স থাকলে তোমাকে খুব বেশি কিছু ম্যানেজ করতে হবে না। কিন্তু তোমার যদি পড়াশোনায় ঘাটতি থাকে, তবে নিজের কনসেপচুয়াল জ্ঞান, সমস্যা সমাধানের দক্ষতা, মাথা ঠাণ্ডা রাখার মানসিকতা— সব উজাড় করে দিয়ে তোমাকে পারফর্ম করতে হবে। এটা করতে পারার পর তুমি টিকবে কিনা, সেটা আল্লাহর ইচ্ছা। নিজের ওপর যদি এই কনফিডেন্স থাকে যে তুমি যেটুকু জানো, তা ঠিক এবং তুমি সব পরিস্থিতিতে সেটুকু ডেলিভারি দিতে পারবে, তাহলে বাকিটা আল্লাহর উপর ছেড়ে দেয়া যথেষ্ট। আমি এটা মন থেকে বিশ্বাস করি যে, নিজে চেষ্টা না করে শুধু অন্যের দোয়ার ভরসায় থাকা উচিত না।

সবশেষে, নিজের উপর বিশ্বাস কোনোদিন হারাবে না। এটা করেছিলাম জন্যই জেদ করে এই স্ট্র্যাটেজিগুলো অবলম্বন করতে পেরেছিলাম, এবং সেটার ফল একেবারে খারাপ হয়নি। আমার সবথেকে বড় দূর্বলতা ছিল পড়াশোনার ঘাটতি, এরপর হতাশা, আলস্য, আর নিজস্ব ক্ষোভ। যদি পড়াশোনা স্ট্রং থাকে, বাকিগুলো খুব একটা সমস্যা না। নিজের ওপর বিশ্বাস তৈরির জন্য ওটাই যথেষ্ট।
